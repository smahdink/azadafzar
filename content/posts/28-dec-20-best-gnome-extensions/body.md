---
title: "معرفی افزونه‌های کاربردی GNOME"
url: "/posts/best-gnome-extensions"
description: "یکی از امکانات کاربردی میزکار گنوم (GNOME) افزونه‌های آن هستند. به کمک این افزونه‌ها امکانات زیادی را به این میزکار محبوب اضافه کرد. در این پست به آموزش نصب افزونه‌ها و معرفی چند افزونه بسیار کاربردی خواهیم پرداخت."
date: "2021-01-08T17:18:42+03:30"
categories:
  - "معرفی نرم‌افزار"
tags:
  - "لینوکس"
  - "گنوم"
  - "GNOME"
  - "معرفی نرم‌افزار"
comments: true
---
یکی از امکانات کاربردی میزکار **گنوم** (**GNOME**) افزونه‌های آن هستند. به کمک این افزونه‌ها امکانات زیادی را به این میزکار محبوب اضافه کرد. در این پست به آموزش نصب افزونه‌ها و معرفی **بهترین افزونه‌های گنوم** خواهیم پرداخت.
<!--more-->

برای نصب افزونه‌های **گنوم** بر روی سیسبم خود طبیعتاً اولین قدم این است که میز کار گنوم را روی **توزیعی** که استفاده می‌کنید داشته باشید. افزونه‌های گنوم را به دو روش می‌توانید روی رایانه خود نصب کنید: ۱-با استفاده از package manager توزیع خودتان ۲-نصب از [سایت افزونه‌های گنوم](https://extensions.gnome.org)  
در روش اول که ساده‌ترین روش است نام افزونه را در package manager توزیع خود جست‌و‌جو کرده و آن را نصب می‌کنید.  
در روش دوم باید ابتدا افزونه سایت معرفی شده را روی مرورگر خود نصب کنید. برای این کار اگر از مرورگر کروم استفاده می‌کنید می‌توانید بستهٔ chrome-gnome-shell را از طریق package manager نصب کنید (در Arch و Fedora و Ubuntu موجود است) یا آن را از طریق فروشگاه نرم‌افزار‌های کروم نصب نمایید. و اگر از مرورگر Firefox استفاده می‌کنید این افزونه را باید از طریق سایت addon های موزیلا نصب کنید. [لینک](https://addons.mozilla.org/fa/firefox/addon/gnome-shell-integration/) (نام افزونه gnome shell integration است)  
پس از نصب افزونه روی مرورگر خود با رفتن به سایت **افزونه‌های گنوم** می‌توانید افزونه مورد نظر را جست و جو کرده و نصب کنید.  

### ۵. [Clipboard Indicator](https://extensions.gnome.org/extension/779/clipboard-indicator/)
حتما تا به حال برایتان پیش آمده است که نیاز پیدا کرده‌اید به چیزی که قبلاً آن را کپی کرده بودید دسترسی پیدا کنید. افزونه **Clipboard Indicator** به همین منظور تولید شده است که بتواند تمام مواردی را که کپی می‌کنید را برایتان نگه دارد تا هر زمان به آن‌ها دسترسی داشته باشید. همچنین می‌توانید مواردی را که برایتان اهمیت دارد را به لیست مورد علاقه‌های اضافه کنید تا برای همیشه نگه داشته شوند.  
![Clipboard Indicator](/posts/28-dec-20-best-gnome-extensions/clipboard.webp "Clipboard Indicator")


### ۴. [AppIndicator and KstatusNotifier support](https://extensions.gnome.org/extension/615/appindicator-support/)
با توجه به حذف شدن سینی سیستم (System Tray) در نسخه‌های جدید گنوم نرم‌افزار‌هایی مثل Steam یا پیام‌رسان‌ها دیگر نمی‌توانند به طور پیش‌فرض ایکون خود را در سینی سیستم نمایش دهند. با نصب این افزونه می‌توانید این امکان را به گنوم بر گردانید.  
![System Tray](/posts/28-dec-20-best-gnome-extensions/appindicator.webp "System Tray")

### ۳. افزونه [Freon](https://extensions.gnome.org/extension/841/freon/)  
اگر از رایانه خود برای کار های سنگین استفاده کنید دانستن دمای پردازنده و سایر قطعات و حتی سرعت چرخش فن‌های سیستم بسیار کمک کننده خواهد بود. افزونه **Freon** در این زمینه عملکرد قابل توجهی دارد. این افزونه قابلیت شخصی سازی زیادی دارد و می‌تواند دمای هر یک از قطعات را که اهمیت دارد در پنل بالایی محیط کار نشان دهد.  
![Freon](/posts/28-dec-20-best-gnome-extensions/freon.webp "Freon")  

### ۲. افزونه [Material Shell](https://extensions.gnome.org/extension/3357/material-shell/)
در صورتی که مدیر پنجره‌های Tiling علاقه داشته باشید این افزونه می‌تواند نظر شما را جلب کند. **Material Shell** که تلاش می‌کند یک محیط کار مدرن و ساده را ایجاد کند، امکانات خوبی را هم در این زمینه ارائه می‌دهد و قادر است تا تجربه شما را از رابط کاربری گنوم تا حدود زیادی تغییر دهد. البته برای داشتن تجربه بهتر لازم است که کمی با تنظیمات این افزونه سر و کله بزنید.  
![Material Shell](/posts/28-dec-20-best-gnome-extensions/materialshell.webp "Material Shell")


### ۱. [GSConnect](https://extensions.gnome.org/extension/1319/gsconnect/)
در روزگاری که گوشی‌های هوشمند زندگی دیجیتال ما را در نوردیده اند نیاز به همگام سازی بین گوشی هوشمند و رایانه احساس می‌شود. این افزونه همان نرم‌افزار KDE connect است که به محیط کاربری **گنوم** آمده است. **GS connect** امکان اشتراک فایل بین گوشی و رایانه، اشتراک تخته‌شاسی(کلیپ‌برد)، دریافت اعلانات در هر دو طرف و بسیاری از امکانات دیگر را ارائه می‌دهد. برای استفاده از این افزونه پس از نصب افزونه در گنوم نرم‌افزار KDE connect را در گوشی هوشمند خود نیز از فروشگاه play یا f-droid نصب کنید. پس از متصل کردن گوشی و رایانه به یک شبکه محلی و تنظیم نرم‌افزار همگام سازی شروع خواهد شد.  
![GSConnect](/posts/28-dec-20-best-gnome-extensions/gsconnect.webp "GSConnect")


در پایان هم باید این نکته را گوشزد کرد که نصب افزونه‌های زیاد می‌تواند سرعت رایانه را پایین آورد. بنابر این در نصب افزونه‌ها کمی دقت کنید و فقط آن‌هایی را نصب کنید که به آن‌ها نیاز دارید.  
در بخش نظرات از تجربه‌های خود از کار کردن با افزونه‌های گنوم برای ما بگویید.
