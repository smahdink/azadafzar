---
title: "Manjaro-Linux-Review"
description: ""
date: "2020-09-10T17:48:10+04:30"
categories:
  - "Linux"
tags:
  - "Linux"
  - "Review"
comments: true
---
مانجارو لینوکس یک توزیع از توزیع‌های لینوکس است که بر پایه Arch ساخته شده. شاید با شنیدن نام Arch فکر کنید که با یک توزیع با نصب و مدیریت دشوار مثل Arch مواجهید. اما اینطور نیست؛ مانجارو توزیعی است که تلاش می‌کند مزایای Arch را بدون سختی‌هایش در خود بگنجاند. مانجارو همانند آرچ یک توزیع rolling release است به این معنی که نسخه‌های جدید نرم‌افزار‌ها، درایور‌ها و کرنل‌ها با فاصله اندکی از انتشار در دسترس همه قرار می‌گیرند.
مانجارو در چهار نسخهٔ رسمی که سه مورد از آنها با سه محیط کار محبوب XFCE و گنوم و KDE هستند عرضه می‌شود و چهارمین نسخه Architect Edition است. نصب مانجارو بر خلاف آرچ بسیار آسان‌تر است و همانند توزیع‌هایی مثل UBUNTU یک نصب کننده گرافیکی خوب دارد.
به‌روزرسانی‌های نرم‌افزار ها در شاخه stable به صورت هفتگی منتشر می‌شوند اما نسخه‌های جدید برای تضمین پایداری بیش‌تر کمی دیر تر از آرچ منتشر می‌شوند. مخازن مانجارو هم مانند مخازن آرچ بسیار غنی هستند و معمولاً اکثر نرم‌افزار‌های موردنیاز در آن‌ها پیدا می‌شود. نکته جذاب دیگری هم که وجود دارد دسترسی به AUR است.AUR یا مخازن کاربران آرچ محلی است که نرم‌افزار‌ها‌(build file آن‌ها) توسط کاربران در آن بارگذاری می‌شود. نرم‌افزار‌هایی هم که در مخازن رسمی وجود نداشته باشند معمولاً از این طریق در دسترس اند.
همچنین امکان نصب نرم‌افزار‌ها از طریق AUR و Snap و Flatpak ها از طریق package manager مانجارو که pamac نامیده می‌شود وجود دارد.
جابجایی بسیار آسان بین کرنل‌ها و نصب آن‌ها با یک کلیک، نصب آسان درایور‌ها و جامعهٔ کاربری گسترده از دیگر مزیت‌‌های مانجارو است.
البته ناگفته نماند که مانجارو در زمینه گیمینگ هم از سایر توزیع‌ها تا حدودی جلوتر است و راندمان بالاتری را در بازی‌های مختلف ارائه می‌دهد.
از مشکلات اندک مانجارو هم می‌توان به وجود کاستی‌های در طراحی رابط کاربری گرافیکی pamac و معدود به‌روزرسانی‌های مشکل زای آن اشاره کرد.
مانجارو یک انتخاب ایده‌آل برای کسانی است که همیشه به دنبال استفاده از جدید ترین نسخهٔ نرم‌افزار‌ها هستند و برای سایر کاربران دسکتاپ هم انتخابی مناسب است.

<img src="/img/manjaro-linux-review.png" alt="manjaro linux desktop">